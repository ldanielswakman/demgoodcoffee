Title: Vah vah, dünyada tek bir işaret dili yokmuş!

----

Text: 

Uluslararası bir işaret dilinin olmaması bazıları için bir hayal kırıklığı. Hatta acıma duygusunu körükleyen bir bilgi. Dünyada farklı işaret dillerinin olduğunu yeni öğrenen bir ortamdaysa  ‘‘Ah!’’ Ve ‘‘Vah!’’ seslerinin yükselme sebebi. 

O zaman neden bütün dünya İngilizce konuşmuyor diye ah etmiyoruz? Her şey daha rahat olabilirdi halbuki. Eğitim, turizm, ticaret ve niceleri...

Hadi o zaman birlikte 7 milyarın üzerinde dünyanın dört bir yanında ağzından çıkan sesler ile anlaşan veya anlaşamayan insanlar için üzülelim! 

Halbuki görsel diller de sözel diller gibi gelişim gösteriyor. Coğrafyadan coğrafyaya kendini şekilden şekile sokuyor. 

Anlayacağınız dünyada tek bir işaret dili yok. Bu doğru bilinen bir yanlış ve bir yanılgı. 

Dünyada 100’ün üzerinde keşfedilmiş işaret dili var. Bunlardan bir tanesi de Türkiye’de yaygın olarak kullanılan ve 2005 yılında 5378 Özürlüler ve Bazı Kanun ve Hükmünde Kararnamelerde Değişiklik Yapılması Hakkında Kanun ile tanınan Türk İşaret Dili. 

Yani, kısaca TİD.

----

Coverimage: 

----

Section: provoke

----

Date: 2019-08-19